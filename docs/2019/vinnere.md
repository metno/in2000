---
layout: page
title: Prisvinnere
parent: 2019
grand_parent: Tidligere års caser
date: 2019-06-19
author: Magne Velle
---

***En app som hjelper flygere å planlegge flyturen, tok seieren da den beste
student-appen basert på METs åpne data ble kåret.***

200 studenter på Institutt for Informatikk har laget 40 mobilapper basert på
METs åpne maskingrensesnitt eller API-er. Mandag ble åtte av studentgruppene
nominert for sine apper, og en hovedvinner ble kåret på universitetets
tilstelning mandag. I juryen satt også representanter for Yr, og mange
interesserte MET-ansatte var til stede.

Vinner-appen **FlightWeather** viser et norgeskart med flysymboler plassert over
norske flyplasser. Noen symboler indikerer observerte værdata mens andre
indikerer værvarsel 24 timer fram i tid. For hver flyplass kan piloten se farger
som indikerer om det er god nok sikt til å fly “på øyemål” eller om det er
nødvendig å ta instrumenter til hjelp. Piloten får også informasjon om
temperaturer, skyhøyde og annen værinformasjon som trengs for å fly.

## Krevende og gøy

"Arbeidet med å utvikle appen har vært både krevende, gøy og lærerikt", forteller
studentene Andreas Bergh og Emilie Dynestøl, som tok imot premien på vegne av
gruppen, som også besto av Ketil Ellertsen, Andrea Ulshagen og Jakob Kongsrud.

"Alle i gruppen har vært involvert i alle delene av prosessen, fra
brukerinvolvering til programmering", forteller Emilie.

Som en del av forberedelsen har studentene hatt møter med flygere for å sikre
seg at appen virkelig svarte på flygernes behov. Dette fikk de skryt for både av
juryen og av MET-direktør Roar Skålin:

## God funksjonalitet

"Det er veldig bra at studentene har jobbet så tett med brukerne i utviklingen,
og de har funnet fram til utrolig mye god funksjonalitet. Resultatet er så
godt at vi må vurdere om MET kan bruke det framover", sa Roar.

Han la til at MET er glade for at de åpne dataene blir brukt, men understreket
at “våre” ikke betyr at de tilhører MET.

"Dataene tilhører oss alle som skattebetalere, og dette var en av
hovedbegrunnelsene for å gjøre dataene åpne. Dataene blir heller ikke
dårligere av å bli brukt av mange. Tvert imot gir det oss nyttige
tilbakemeldinger om kvaliteten på dataene. I dette tilfellet har studentene
kommet fram til kreative løsninger som vi ikke hadde funnet på egen hånd", sa
Roar.

Faglærer Yngve Lindsjørn er fornøyd med godt samarbeid med MET og forteller at
UiO trolig vil gjenta opplegget neste år.

## Åtte nominerte apper

Av til sammen 40 apper var åtte nominert til finalen, innenfor tre kategorier:

- Morsomste/mest unyttige tilleggsfunksjonalitet
- Beste brukergrensesnitt
- Beste totalinntrykk (den gjeveste prisen)

Her er en kort oversikt over de nominerte appene:

### “Map” (app for luftkvalitet)

Appen har et norgeskart med symboler i ulike farger som indikerer luftkvaliteten
på sentrale norske steder. Ved å gå inn på det enkelte symbolet, får man
utfyllende informasjon om luftkvaliteten. Som “unyttig” tilleggsfunksjonalitet,
har studentene gjemt et påskeegg i appen.

### “Lynlotto”

Appen framstår som et terningspill hvor brukeren skal gjette hvor lynet slår ned
neste gang, og jo flere ganger man må gjette før man får riktig svar, jo færre
poeng får man. Appen gir også nyttig informasjon om lyn mens man venter på
resultatet. Appen fikk pris for morsomste/mest unyttige tilleggsfunksjonalitet.

### “KayakForever”

Appen viser været til sjøs og er spesielt rettet mot kajakkpadlere. De får
tilgang til et norgeskart med vindpiler, og får utfyllende værinformasjon om det
området de er interessert i.

### “Caeli” (luftkvalitet)

Appen viser luftkvalitet ved hjelp av en tidslinje utformet som en graf,
fargekoder og visualisering forurensing ved hjelp av skyer. I tillegg gir appen
råd om helserisiko basert på den varslede luftkvaliteten. Appen fikk pris for
beste brukergrensesnitt.

### “airCondition”

Også denne appen viste luftkvalitet, grafisk utformet som et speedometer, med
både en visuell og en tekstlig indikatoren for kvaliteten på luften.

### “EcoGraphics”

Appen viser hvordan norsk klima endrer seg og viser for eksempel
temperaturutvikling for et gitt sted. I appen skifter bakgrunnen farge etter
temperatur.

### “Bølgen”

Appen viser været til sjøs, hvor brukeren kan få varsel basert på kriterier som
vindstyrke, sikt, temperatur, nedbør osv. Appen viser også en skala som
indikerer hvor trygt det er å ferdes på sjøen for det stedet brukeren velger
seg. Appen var nominert i kategorien “Beste totalinntrykk”, men måtte altså se
seg slått av “FlightWeather”.
